{"type":"article","id":1262,"title":"【知乎文章抢救】八年春疫记（悲报：原作者知乎已炸号）","uid":16,"topics":[195,808,1140],"contents":"七年冬，十二月。帝与西戎盟。<br>\n<br>\n汉口有游医曰：“盛极而乐，乐极而忧，忧极而病。”巷里歌焉。诏武昌知府拿办。癸卯，收游医八人，坐惑乱、大不敬，斩于螃蟹岬。当是时，汉口西市拥两湖商贩，连九省通衢，野禽走兽货易之地，逢雨则恶水肆流。或曰：不洁，恐疫将发。官府乃重税利，竟任其滋蔓。<br>\n<br>\n或有肺痨者，求问官医。服药少解，而竟卒。有河北巨贾阴市草药，炼大补丸，并书“千金方”埋于乡陌。<br>\n<br>\n月中，肺痨者益多而药益少。疑瘟病。湖北巡抚以其元旦将至，盛世之时，留中不发。上闻之，内阁学士徐立邦曰：“四季交替，人困兽乏，阴阳失和，乃自然之理。”徐遂卜之，卦曰：“艮初九，无害也。”<br>\n<br>\n或曰武昌汉口两地病者无算，死者枕籍，上怒。诏大学士高富再查。旋归，曰：不传人，疫将轻。阖门六日，作《四时疾病通考》，君子称之。有诗赞曰：<br>\n<br>\n<blockquote><i>高楼阁上居名士，富甲海内振九州。 当为黎民直笔力，诸生莫为前途愁。</i></blockquote><br>\n<br>\n会新年，两湖总督、巡抚、各州郡知府，大宴乡绅富贾学子于武昌府。管弦绕梁，间杂门外饥民号啼之声，众以为乐。有抱恙咳痰者，客始怪之。<br>\n<br>\n时病者遍布汉口、武昌，道死者不绝。上始察之，诏内阁首辅赴武昌督办救济事。有于道路鬻画者，鸡鸭牛马聚拢成圈。或问：其何意？答曰：禽兽围观耳。<br>\n<br>\n乙丑，武昌城东、西、南门闭，百姓乱，走北门。逃出者十万余。亥时，北门闭，缒城而出者数千。邻省震恐。河南将军捕流民三千坑之。<br>\n<br>\n八年春，正月，大疫。丁卯，帝观鱼于棠。户部主事上疏曰：疫病四起于中国，恐将变，宜困百姓于室，绝邪魔之道，以俟转机。上曰：善。然民不事生产，田荒畜散。<br>\n<br>\n河北郭生，家中困顿。其幼子啼咳不已，郭生疑其染病将害母，谓其妻曰：盍埋此儿。及决坑而得千金方，云：<br>\n<br>\n<blockquote><i>疫者，聚瘴气，发于林木。木者，金石斫之，此五行相克之道。故取金银花、连翘、黄芩等属金之物，煮沸攒得双黄连大补丸，可悬济苍生。</i></blockquote><br>\n<br>\n遂进千金方。上大喜，以其方昭榜天下。民以入山寻药，相争而死者数十百。此方虽少解瘟毒，然性至寒，民饮而泄死者多矣。有诗赞云：<br>\n<br>\n<blockquote><i>郭生思救親，埋兒為母存。天赐千金方，悬济千万人。</i></blockquote><br>\n<br>\n是时湖北染病者十之四五，而周省道绝，无有去处。或相拥死于山林，或绝户于室。困室不敢出饥馁者甚多。都察院御史李芳深忧之，奏曰：今有宫内御医数百，会诸省府官医数千，当遣赴湖北，开湖广官仓，振民以明圣德。上许之。又有进西洋药者，礼部侍郎曰：唯此中国之病，非蛮夷之理。斥之不用。甲戍，湖广官仓灾，积年粟米金帛尽焚。<br>\n<br>\nby 王相及","date":"2020-02-05","agreeCount":38,"discussionCount":0}