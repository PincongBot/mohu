{"type":"article","id":320,"title":"陳寅恪的“謗詩”二十首（試窺其對中共的真正態度）","uid":2952,"topics":[7,65,96,303,368,567],"contents":"<b>庚寅廣州七夕（一九五零年八月）【後悔未赴臺】</b><br>\n<br>\n嶺樹遮樓暗碧霄，柳州今夕倍無憀。<br>\n<br>\n金甌已缺雲邊月，銀漢猶通海上潮。<br>\n<br>\n領略新涼驚骨透，流傳故事總魂銷。<br>\n<br>\n人間自誤佳期了，更有佳期莫怨遙。<br>\n<br>\n<b>霜紅龕集望海詩云「一燈續日月不寐照煩惱不生不死間如何為懷抱」感題其後（一九五零年十二月）【以鄭成功喻傅斯年】</b><br>\n<br>\n不生不死最堪傷，猶說扶餘海外王。<br>\n<br>\n同入興亡煩惱夢，霜紅一枕已滄桑。<br>\n<br>\n<b>文章（一九五一年）【諷郭沫若一類人】</b><br>\n<br>\n八股文章試帖詩，宗朱頌聖有成規。<br>\n<br>\n白頭宮女哈哈笑，眉樣如今又入時。<br>\n<br>\n<b>舊史（一九五一年）</b><br>\n<br>\n厭讀前人舊史編，島夷索虜總紛然。<br>\n<br>\n魏收沈約休相誚，同是生民在倒縣。<br>\n<br>\n[b]<br>\n[/b]<br>\n<br>\n<b>辛卯廣州端午（一九五一年六月）</b><br>\n<br>\n菖蒲似劍還生綠，艾葉如旗不閃紅。<br>\n<br>\n唯有沈湘哀郢淚，彌天梅雨却相同。<br>\n<br>\n[b]<br>\n[/b]<br>\n<br>\n[b]<br>\n[/b]<br>\n<br>\n<b>男旦（一九五二年）</b><br>\n<br>\n改男造女態全新，鞠部精華舊絶倫。&nbsp;<br>\n<br>\n太息風流衰歇後，傳薪翻是讀書人。<br>\n<br>\n<b>偶觀十三妹新劇戲作（一九五二年）</b><br>\n<br>\n涂脂抹粉厚幾許，欲改衰翁成奼女。<br>\n<br>\n滿堂觀眾笑且憐，黃花一枝秋帶雨。<br>\n<br>\n<b>項羽本紀（一九五二年）</b><br>\n<br>\n左轉前行陷澤中，沐猴方始嘆途窮。<br>\n<br>\n如何爛熟儀秦傳，未讀重瞳紀一通。<br>\n<br>\n<b>呂步舒（一九五二年）</b><br>\n<br>\n證羊見怪借耝奇，生父猶然況本師。<br>\n<br>\n不識董文因痛詆，時賢應笑步舒癡。<br>\n<br>\n<b>癸巳六月十六夜月食時廣州苦熱再次前韻（一九五三年七月）</b><br>\n<br>\n墨儒名法道陰陽，閉口休談作啞羊。<br>\n<br>\n屯戍尚聞連浿水，文章唯是頌陶唐。<br>\n<br>\n海天明月傷圓缺，嶺樹重樓困火湯。<br>\n<br>\n一瞬百年强半過，不知何處覓家鄉。<br>\n<br>\n<b>癸巳七夕（一九五三年八月）</b><br>\n<br>\n離合佳期又玉京，靈仙幽怨總難明。<br>\n<br>\n赤城絳闕秋閨夢，碧海青天月夜情。<br>\n<br>\n雲外自應思往事，人間猶說誓來生。<br>\n<br>\n笑他欲挽銀河水，不洗紅妝洗甲兵。<br>\n<br>\n<b>癸巳秋夜聽讀清乾隆時錢唐才女陳端生所著再生緣卷十七第六十五回中「惟是此書知者久浙江一省徧相傳髫年戲筆殊堪笑反勝那淪落文章不值錢」之語及陳文述西泠閨詠卷十五繪影閣詠家□□詩「從古才人易淪謫悔教夫壻覓封侯」之句感賦二律（其一，一九五三年秋）</b><br>\n<br>\n地變天荒總未知，獨聽鳳紙寫相思。<br>\n<br>\n高樓秋夜燈前淚，異代春閨夢裏詞。<br>\n<br>\n絕世才華偏命薄，戍邊離恨更歸遲。<br>\n<br>\n文章我自甘淪落，不覓封侯但覓詩。<br>\n<br>\n<b>甲午嶺南春暮憶燕京崇效寺牡丹及青松紅杏卷子有作（二絕，其一，一九五四年春暮）</b><br>\n<br>\n紅杏青松畫已陳，興亡遺恨尚如新。<br>\n<br>\n山河又送春歸去，腸斷看花舊日人。<br>\n<br>\n<b>聞歌（一九五四年）【諷「百花齊放」政策】</b><br>\n<br>\n江安淮晏海澄波，共唱涼州樂世歌。<br>\n<br>\n座客善謳君莫訝，主人端要和聲多。<br>\n<br>\n<b>乙未舊曆元旦讀初學集崇禎甲申元日詩有「衰殘敢負蒼生望重理東山舊管絃」之句戲成一律（一九五五年一月）</b><br>\n<br>\n絳雲樓上夜吹簫，哀樂東山養望高。<br>\n<br>\n黃閣有書空買菜，玄都無地可栽桃。<br>\n<br>\n如花眷屬慙雙鬢，似水興亡送六朝。<br>\n<br>\n尚託惠香成狡獪，至今疑滯未能消。<br>\n<br>\n<b>丙申春偶讀杜詩「唯見林花落」之句戲成一律（一九五六年春）【諷簡體字改革或斯大林之死】</b><br>\n<br>\n林花天上落紅芳，飄墮人間共斷腸。<br>\n<br>\n阿母筵開爭駡座，太真仙去願專房。<br>\n<br>\n按歌未信宮商換，學舞端憐左右忙。<br>\n<br>\n休問大羅雲外事，春陰終護舊栽棠。<br>\n<br>\n<b>丙申六十七歲初度曉瑩置酒為壽賦此酬謝（一九五六年）</b><br>\n<br>\n紅雲碧海映重樓，初度盲翁六七秋。<br>\n<br>\n織素心情還置酒，然脂功狀可封侯。<br>\n<br>\n平生所學供埋骨，晚歲為詩欠砍頭。<br>\n<br>\n幸得梅花同一笑，炎方已是八年留。<br>\n<br>\n<b>聽演桂劇改編桃花扇劇中香君沈江而死與孔氏原本異亦與京劇改本不同也（一九五九年）</b><br>\n<br>\n興亡遺事又重陳，北里南朝恨未申。<br>\n<br>\n桂苑舊傳天上曲，桃花新寫扇頭春。<br>\n<br>\n是非誰定千秋史，哀樂終傷百歲身。<br>\n<br>\n鐵索長江東注水，年年流淚送香塵。<br>\n<br>\n<b>辛丑七月雨僧老友自重慶來廣州承詢近況賦此答之（一九六一年八月卅日）</b><br>\n<br>\n五羊重見九迴腸，雖住羅浮別有鄉。<br>\n<br>\n留命任教加白眼，著書唯賸頌紅妝。<br>\n<br>\n鍾君點鬼行將及，湯子拋人轉更忙。<br>\n<br>\n為口東坡還自笑，老來事業未荒唐。<br>\n<br>\n<b>贈吳雨僧（四首，其四，一九六一年九月三日）【諷毛澤東】</b><br>\n<br>\n弦箭文章那日休，蓬萊清淺水西流。<br>\n<br>\n鉅公謾詡飛騰筆，不出卑田院裏遊。","date":"2018-11-07","agreeCount":2,"discussionCount":0}